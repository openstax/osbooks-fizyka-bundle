<document xmlns="http://cnx.rice.edu/cnxml" xmlns:m="http://www.w3.org/1998/Math/MathML" xmlns:cmlnle="http://katalysteducation.org/cmlnle/1.0">

<title>Prądy wirowe</title>
<metadata xmlns:md="http://cnx.rice.edu/mdml">
  <md:content-id>m67220</md:content-id>
  <md:title>Prądy wirowe</md:title>
  <md:abstract>W tym podrozdziale nauczysz się:
<list>
<item>wyjaśniać mechanizm powstawania prądów wirowych w metalach;</item>
<item>opisywać sytuacje, w których prądy wirowe są użyteczne, oraz sytuacje, w których prądy wirowe pomocne nie są.</item>
</list></md:abstract>
  <md:uuid>75643304-6a99-4153-974b-ade40078dbd7</md:uuid>
</metadata>

<content>
<para id="fs-id1171242253112">Z informacji zamieszczonych w podrozdziale <link target-id="fs-id1171242093534" document="m67218">Siła elektromotoryczna wywołana ruchem</link> wiadomo, że wywołana ruchem siła elektromotoryczna indukuje się, gdy przewodnik przemieszcza się w polu magnetycznym albo gdy pole magnetyczne porusza się względem przewodnika. Prąd wywołany w przewodniku przez wspomnianą SEM nazywamy <term class="no-emphasis" cmlnle:reference="prąd wirowy">prądem wirowym</term> (ang. <foreign><term xmlns:cxlxt="http://katalysteducation.org/cxlxt/1.0" cxlxt:index="foreign" class="no-emphasis">eddy current</term></foreign>).</para><section id="fs-id1171242410348">
<title>Tłumienie magnetyczne</title>
<para id="fs-id1171242520751">Prądy wirowe mogą być źródłem znacznego oporu przeciw wywołującemu je ruchowi. Zjawisko to nazywane jest <term class="no-emphasis" cmlnle:reference="tłumienie magnetyczne">tłumieniem magnetycznym</term> (ang. <foreign><term xmlns:cxlxt="http://katalysteducation.org/cxlxt/1.0" cxlxt:index="foreign" class="no-emphasis">magnetic damping</term></foreign>). Rozpatrzmy teraz przedstawiony na <link target-id="CNX_UPhysics_30_05_EddyCurr" cmlnle:case="genitive"/> ciężarek wahający się między biegunami silnego magnesu (jest to kolejna z bardzo popularnych demonstracji fizycznych). W części (a) widzimy, że jeżeli ciężarek wykonany jest z metalu, to gdy wnika on w obszar pola i opuszcza je, podlega działaniu znacznej siły oporu, szybko tłumiącej jego ruch. Jeżeli jednak ciężarek ma postać metalowej płytki zaopatrzonej w szczeliny, jak w części (b) <link target-id="CNX_UPhysics_30_05_EddyCurr" cmlnle:case="genitive"/>, to efekt tłumienia wywołany polem magnesu będzie znacznie słabszy. Efektu tłumienia ruchu ciężarka wykonanego z izolatora nie dostrzeżemy (<link target-id="CNX_UPhysics_30_05_EddyCurr" cmlnle:case="nominative"/> (c)). Dlaczego siła oporu działa przy ruchu ciężarka w obu kierunkach? Czy efekt tłumienia magnetycznego ma jakiekolwiek zastosowanie?</para><figure id="CNX_UPhysics_30_05_EddyCurr"><media id="fs-id1171242238909" alt="Części od a do c rysunku przedstawiają perspektywiczny widok wahadła w postaci kwadratowej tarczy, umieszczonej na sztywnym pręcie. Oś obrotu tego wahadła umieszczona jest tak, że kwadratowa tarcza może poruszać się między biegunami magnesu w kształcie litery C. Południowy biegun tegoż magnesu znajduje się w głębi rysunku. W części a rysunku, tarcza wahadła jest lita i wykonana z metalu. Wahadło przedstawione jest w dwóch położeniach. W położeniu pierwszym, tarcza wahadła, w niewielkim stopniu, wnika z lewej strony magnesu w obszar pola magnetycznego pomiędzy biegunami magnesu. W położeniu drugim – połowa powierzchni tarczy wahadła znajduje się poza obszarem pola, z prawej strony magnesu. Kierunek ruchu tarczy zaznaczony jest w pobliżu osi obrotu pręta łukową strzałką zwróconą przeciwnie do ruchu wskazówek zegara. Na powierzchni tarczy widoczna jest strzałka w formie trzech czwartych obwodu okręgu, symbolizująca prądy wirowe. Strzałka zwrócona jest przeciwnie do ruchu wskazówek zegara. W części b rysunku, metalowa tarcza wahadła zaopatrzona jest w szczeliny, nadające jej formę grzebienia. Wahadło przedstawione jest w dwóch położeniach. W położeniu pierwszym, tarcza wahadła znajduje się z lewej strony magnesu, całkowicie przed obszarem pola magnetycznego pomiędzy biegunami magnesu. W położeniu drugim – tarcza wahadła znajduje się całkowicie za obszarem pola, z prawej strony magnesu. Kierunek ruchu tarczy zaznaczony jest w pobliżu osi obrotu pręta łukową strzałką, zwróconą przeciwnie do ruchu wskazówek zegara. W połowie długości prawego, pionowego boku tarczy wahadła w jej położeniu za obszarem pola magnesu – przyłożony jest wektor prędkości v. Wektor ten jest styczny do wycinka łuku okręgu, zakreślanego przez tę tarczę. Wektor jest zwrócony przeciwnie do ruchu wskazówek zegara. Na powierzchni tarczy brak jest oznaczenia prądów wirowych. W części c rysunku, lita tarcza wahadła wykonana jest z izolatora. Wahadło przedstawione jest w dwóch położeniach. W położeniu pierwszym, tarcza wahadła znajduje się z lewej strony magnesu, całkowicie przed obszarem pola magnetycznego pomiędzy biegunami magnesu. W położeniu drugim – tarcza wahadła znajduje się całkowicie za obszarem pola, z prawej strony magnesu. Kierunek ruchu tarczy zaznaczony jest łukową strzałką, zwróconą przeciwnie do ruchu wskazówek zegara. W połowie długości prawego, pionowego boku tarczy wahadła w jej położeniu za obszarem pola magnesu – przyłożony jest wektor prędkości v. Wektor ten jest styczny do wycinka łuku okręgu, zakreślanego przez tę tarczę. Wektor jest zwrócony przeciwnie do ruchu wskazówek zegara. Na powierzchni tarczy brak jest oznaczenia prądów wirowych.">
<image mime-type="image/jpeg" src="../../media/CNX_UPhysics_30_05_EddyCurr.jpg"/>
</media>

<caption>Typowy układ do prezentacji tłumienia magnetycznego wywołanego prądami wirowymi. (a) Ruch metalowego wahadła pomiędzy biegunami magnesu jest silnie tłumiony wskutek działania prądów wirowych. (b) Efekt tłumienia ruchu jest słaby, gdy metalowe wahadło zaopatrzone jest w szczeliny, co oznacza, że działanie prądów wirowych jest ograniczone. (c) Efekt magnetycznego tłumienia ruchu nieprzewodzącego wahadła nie występuje, ponieważ prądy wirowe są niezmiernie słabe.</caption></figure><para id="fs-id1171242612917"><link target-id="CNX_UPhysics_30_05_ConPlate" cmlnle:case="nominative"/> ilustruje powstawanie prądów wirowych w metalowej płytce podczas wnikania jej w obszar pola magnetycznego i opuszczania przez nią obszaru pola. W obu przypadkach płytka podlega działaniu siły hamującej jej ruch. Podczas wnikania płytki do pola z lewej strony rysunku przecinający ją strumień magnetyczny wzrasta, wzbudzając (zgodnie z prawem Faradaya) prąd wirowy, płynący (zgodnie z regułą Lenza) w kierunku przeciwnym do kierunku ruchu wskazówek zegara. Zauważmy, że jedynie prawa połowa pętli z prądem znajduje się w polu magnetycznym, a zatem zgodnie z pierwszym wariantem reguły prawej dłoni na pętlę tę działa zwrócona w lewo, niezrównoważona siła. Gdy płytka całkowicie wniknie w obszar jednorodnego pola i pozostanie w nim, strumień magnetyczny będzie stały w czasie i prąd wirowy nie powstanie. Podczas opuszczania obszaru pola z prawej strony rysunku strumień magnetyczny maleje, wzbudzając prąd wirowy płynący w kierunku zgodnym z kierunkiem ruchu wskazówek zegara. Ruch płytki będzie ponownie hamowany, tym razem przez siłę działającą w lewo. Analogiczna analiza ruchu płytki ze strony prawej ku lewej pozwala stwierdzić, że jest on również tłumiony podczas wnikania płytki w obszar pola i podczas opuszczania tego obszaru.</para><figure id="CNX_UPhysics_30_05_ConPlate"><media id="fs-id1171242173128" alt="Rysunek przedstawia kwadratowy obszar, w którym istnieje jednorodne pole magnetyczne o indukcji B – prostopadłe do płaszczyzny rysunku. Pole to zwrócone jest do płaszczyzny tegoż rysunku. W niewielkiej odległości od górnej krawędzi tego obszaru, na jego pionowej osi symetrii – znajduje się oś obrotu wahadła w postaci kwadratowej, litej metalowej tarczy, umieszczonej na sztywnym pręcie. Wahadło przedstawione jest w dwóch położeniach. Kierunek ruchu wahadła określa łukowa strzałka, umieszczona w pobliżu jego osi obrotu Strzałka zwrócona jest przeciwnie do ruchu wskazówek zegara. W położeniu pierwszym, powierzchnia tarczy wahadła wnika z lewej strony w obszar pola magnetycznego. Nieco więcej niż połowa powierzchni tejże tarczy znajduje się już w obszarze pola. Na powierzchni tarczy widoczna jest strzałka w formie trzech czwartych okręgu, symbolizująca prądy wirowe. Strzałka zwrócona jest przeciwnie do ruchu wskazówek zegara. W połowie długości prawego boku tarczy wahadła – przyłożony jest wektor prędkości v. Wektor ten jest styczny do wycinka łuku okręgu, zakreślanego przez tę tarczę. Wektor jest zwrócony przeciwnie do ruchu wskazówek zegara, w stronę prawego dolnego rogu rysunku. Na kierunku wektora prędkości v, do strzałki, symbolizującej prądy wirowe – przyłożony jest wektor siły hamującej ruch tarczy, oznaczony literą F. Zwrot wektora siły F jest przeciwny do zwrotu wektora prędkości tarczy v. Wektor ten wskazuje lewy, górny róg rysunku. W położeniu drugim, powierzchnia tarczy wahadła opuszcza z prawej strony obszar pola magnetycznego. Nieco więcej niż połowa powierzchni tejże tarczy znajduje się jeszcze w obszarze pola. Na powierzchni tarczy widoczna jest strzałka w formie trzech czwartych obwodu okręgu, symbolizująca prądy wirowe. Strzałka zwrócona jest zgodnie z ruchem wskazówek zegara. W połowie długości prawego boku tarczy wahadła – przyłożony jest wektor prędkości v. Wektor ten jest styczny do wycinka łuku okręgu, zakreślanego przez tę tarczę. Wektor jest zwrócony przeciwnie do ruchu wskazówek zegara, w stronę prawego górnego rogu rysunku. Na kierunku wektora prędkości v, do strzałki, symbolizującej prądy wirowe – przyłożony jest wektor siły hamującej ruch tarczy, oznaczony literą F. Zwrot wektora siły F jest przeciwny do zwrotu wektora prędkości tarczy v. Wektor ten wskazuje lewy, dolny róg rysunku.">
<image mime-type="image/jpeg" src="../../media/CNX_UPhysics_30_05_ConPlate.jpg"/>
</media>

<caption>Szczegółowy obraz metalowej płytki poruszającej się między biegunami magnesu. Podczas wnikania płytki w obszar pola i opuszczania tego obszaru zmieniający się strumień magnetyczny wzbudza prąd wirowy. Siła magnetyczna oddziałująca na pętlę z prądem przeciwdziała ruchowi płytki. Opór magnetyczny i prąd wirowy nie występują, gdy płytka znajduje się całkowicie w obszarze jednorodnego pola.</caption></figure><para id="fs-id1171242609445">Gdy metalowa płytka wnikająca w obszar pola zaopatrzona jest w szczeliny (<link target-id="CNX_UPhysics_30_05_SlotPlate" cmlnle:case="nominative"/>), zmiana strumienia magnetycznego także powoduje powstanie siły elektromotorycznej. Tym razem skutki działania SEM są słabsze, ponieważ obecność szczelin ogranicza wielkość pętli z prądem. Ponadto prądy w sąsiadujących ze sobą pętlach płyną w przeciwnych kierunkach i efekty tych prądów się znoszą. Jeżeli płytka wykonana jest z materiału izolacyjnego, prądy wirowe są niezmiernie słabe – tłumienie magnetyczne ruchu izolatorów jest więc znikome. W celu uniknięcia prądów wirowych w różnego rodzaju przewodnikach powinny być one zaopatrzone w szczeliny lub składać się z cienkich warstw materiału przewodzącego przedzielonych izolującymi powłokami.</para><figure id="CNX_UPhysics_30_05_SlotPlate"><media id="fs-id1171242423534" alt="Rysunek przedstawia kwadratowy obszar, w którym istnieje jednorodne pole magnetyczne o indukcji B – prostopadłe do płaszczyzny rysunku. Pole to zwrócone jest do płaszczyzny tegoż rysunku. W pewnej odległości od górnej krawędzi tego obszaru, na jego pionowej osi symetrii – znajduje się oś obrotu wahadła w postaci prostokątnej, metalowej tarczy, umieszczonej na sztywnym pręcie. Tarcza zaopatrzona jest w wąskie szczeliny, nadające jej formę grzebienia. Wahadło odchylone jest w lewo tak, że powierzchnia tarczy wahadła wnika z lewej strony w obszar pola magnetycznego. Nieco mniej niż połowa powierzchni tejże tarczy znajduje się już w obszarze tego pola. Na powierzchni palców grzebienia, znajdujących się w obszarze pola widoczne są, sąsiadujące ze sobą – zamknięte, kołowe pętle, symbolizujące prądy wirowe. Prądy wirowe w sąsiadujących ze sobą pętlach, widocznych na powierzchni danego palca grzebienia – krążą w przeciwnych kierunkach. W połowie długości prawego boku tarczy wahadła – przyłożony jest wektor prędkości v. Wektor ten jest styczny do wycinka łuku okręgu, zakreślanego przez tę tarczę. Wektor jest zwrócony przeciwnie do ruchu wskazówek zegara, w stronę prawego dolnego rogu rysunku.">
<image mime-type="image/jpeg" src="../../media/CNX_UPhysics_30_05_SlotPlate.jpg"/>
</media>

<caption>Prądy wirowe indukowane w metalowej płytce ze szczelinami wnikającej w obszar pola magnetycznego tworzą małe pętle. Siły działające na pętle wzajemnie się znoszą i tłumienie magnetyczne jest bliskie zero.</caption></figure></section>

<section id="fs-id1171239845834">
<title>Zastosowania tłumienia magnetycznego</title>
<para id="fs-id1171242380462">Przykład wykorzystania tłumienia magnetycznego znajdziemy w konstrukcji czułych wag laboratoryjnych. Aby osiągnąć maksymalną czułość i dokładność wagi, jej elementy muszą współpracować z możliwie małym tarciem; minimum tarcia oznacza jednak bardzo długi czas wahań elementów urządzenia. Zastosowanie magnetycznego tłumienia drgań jest w takim przypadku prostym i idealnym rozwiązaniem, ponieważ występująca siła oporu jest proporcjonalna do prędkości wahań i zanika przy prędkości równej zero. Zatem oscylacje wagi są szybko tłumione, po czym siła tłumiąca zanika, pozwalając wadze osiągnąć wysoką czułość (<link target-id="CNX_UPhysics_30_05_Damping" cmlnle:case="nominative"/>). W przypadku większości konstrukcji tłumik ma postać przewodzącego dysku poruszającego się w stałym polu magnetycznym.</para><figure id="CNX_UPhysics_30_05_Damping"><media id="fs-id1171242182787" alt="Rysunek przedstawia szkic czułej wagi laboratoryjnej. Widoczny jest tłumik wahań ramienia tejże wagi. Tłumik ma postać łopatki, połączonej z ramieniem wagi – wahającej się na skutek oscylacji tegoż ramienia w szczelinie magnesu trwałego.">
<image mime-type="image/jpeg" src="../../media/CNX_UPhysics_30_05_Damping.jpg"/>
</media>

<caption>Tłumik magnetyczny prezentowanej czułej wagi spowalnia jej wahania. Ponieważ zgodnie z prawem Faradaya szybkie zmiany strumienia magnetycznego oznaczają silne efekty indukcji elektromagnetycznej, tłumienie jest największe przy dużych wahaniach wagi i staje się zerowe, gdy ruch ten zanika.</caption></figure><para id="fs-id1171242550716">Ponieważ prądy wirowe i efekt tłumienia magnetycznego występują jedynie w przypadku przewodników, w sortowniach odpadków do oddzielania metali od innych materiałów można użyć magnesów. Jak pokazano na <link target-id="CNX_UPhysics_30_05_MagDrag" cmlnle:case="genitive"/>, śmieci zrzucane są wzdłuż rampy, pod której powierzchnią znajduje się silny magnes. Tłumienie magnetyczne spowalnia ruch materiałów przewodzących i zawarte w odpadkach niemetale poruszają się szybciej, co umożliwia ich oddzielenie. Metoda jest skuteczna w przypadku wszelkich metali, nie tylko ferromagnetyków. Ferromagnetyki można natomiast odseparować od innych materiałów, działając magnesem na odpadki pozostające w spoczynku.</para><figure id="CNX_UPhysics_30_05_MagDrag"><media id="fs-id1171242091114" alt="Rysunek przedstawia szkic urządzenia do magnetycznego rozdzielania odpadów. Odpady, wysypujące się z samochodu – śmieciarki, zsuwają się po pochyłej rampie. Pod powierzchnią rampy znajduje się magnes sztabkowy, zwrócony biegunem północnym, prostopadle w stronę tejże powierzchni. W pobliżu magnesu, na skutek hamowania jej ruchu – na powierzchni rampy gromadzi się metalowa frakcja odpadów. Frakcja niemetalowa zsuwa się bez przeszkód w dół rampy.">
<image mime-type="image/jpeg" src="../../media/CNX_UPhysics_30_05_MagDrag.jpg"/>
</media>

<caption>Siłę oporu magnetycznego można wykorzystać do oddzielenia metali od pozostałych odpadków. Siłę tę wytwarza silny magnes umieszczony pod powierzchnią rampy; wzbudza on w zsuwających się metalach prądy wirowe. Ruch odpadków niemetalicznych nie jest spowalniany.</caption></figure><para id="fs-id1171242429329">Kolejnymi ważnymi zastosowaniami prądów wirowych są <term class="no-emphasis" cmlnle:reference="wykrywacze metali">wykrywacze metali</term> (ang. <foreign><term xmlns:cxlxt="http://katalysteducation.org/cxlxt/1.0" cxlxt:index="foreign" class="no-emphasis">metal detectors</term></foreign>), <term class="no-emphasis" cmlnle:reference="systemy hamulcowe pociągów">systemy hamulcowe pociągów</term> (ang. <foreign><term xmlns:cxlxt="http://katalysteducation.org/cxlxt/1.0" cxlxt:index="foreign" class="no-emphasis">braking systems</term></foreign>) i spotykanych w wesołych miasteczkach kolejek górskich. Przedstawiony na <link target-id="CNX_UPhysics_30_05_Soldier" cmlnle:case="genitive"/> przenośny wykrywacz metali składa się z cewki stanowiącej uzwojenie pierwotne, w której płynie prąd zmienny, oraz cewki uzwojenia wtórnego, w której prąd jest indukowany. Prąd wirowy, wzbudzany w metalowym przedmiocie znajdującym się w pobliżu detektora, wywołuje zmianę natężenia prądu indukowanego w uzwojeniu wtórnym urządzenia. Wystąpienie tej zmiany powoduje wysłanie przez detektor charakterystycznego sygnału – na przykład przenikliwego szumu.</para><figure id="CNX_UPhysics_30_05_Soldier"><media id="fs-id1171242505875" alt="Zdjęcie przedstawia żołnierza armii Stanów Zjednoczonych, używającego wykrywacza metali do poszukiwania materiałów wybuchowych i broni w pustynnym terenie Iraku">
<image mime-type="image/jpeg" src="../../media/CNX_UPhysics_30_05_Soldier.jpg"/>
</media>

<caption>Żołnierz w Iraku używa wykrywacza metali do poszukiwania ukrytych materiałów wybuchowych i broni. Źródło: Armia Stanów Zjednoczonych</caption></figure><para id="fs-id1171242061630">Hamulce wykorzystujące prądy wirowe są bezpieczniejsze od pozostałych systemów, ponieważ czynniki, takie jak deszcz, nie wpływają na ich działanie, a hamowanie jest bardziej płynne. Za pomocą prądów wirowych nie można jednak zatrzymać pojazdu, ponieważ wytwarzana przez nie siła hamująca maleje ze spadkiem prędkości. Prędkość pojazdu można zatem zmniejszyć, na przykład z <m:math display="inline"><m:mn>20</m:mn><m:mo rspace="verythinmathspace" lspace="">⁢</m:mo><m:mrow><m:mi mathvariant="normal">m</m:mi><m:mo>∕</m:mo><m:mi mathvariant="normal">s</m:mi></m:mrow></m:math> do <m:math display="inline"><m:mn>5</m:mn><m:mo rspace="verythinmathspace" lspace="">⁢</m:mo><m:mrow><m:mi mathvariant="normal">m</m:mi><m:mo>∕</m:mo><m:mi mathvariant="normal">s</m:mi></m:mrow></m:math> – ale do całkowitego wyhamowania niezbędny jest inny typ hamulca. Przykładowo, w hamulcach kolejek górskich powszechnie stosuje się silne magnesy, wykonane z pierwiastków ziem rzadkich, takie jak magnesy neodymowe. Na <link target-id="CNX_UPhysics_30_05_EarthMag" cmlnle:case="genitive"/> przedstawiono rzędy magnesów, wykorzystanych w takim systemie hamulcowym. Pojazd zaopatrzony jest w metalowe płetwy (zawierające zwykle miedź) przenikające pole magnetyczne i hamujące go w ten sam sposób, w jaki tłumiony jest ruch wahadła przedstawionego na <link target-id="CNX_UPhysics_30_05_EddyCurr" cmlnle:case="genitive"/>.</para><figure id="CNX_UPhysics_30_05_EarthMag"><media id="fs-id1171242576087" alt="Zdjęcie przedstawia rzędy magnesów systemu magnetycznego hamowania wagoników kolejki górskiej, spotykanej w wesołych miasteczkach. Magnesy, których bieguny tworzą poziome, wąskie szczeliny – umieszczone są po obu bokach toru kolejki w kształcie płytkiej rynny.">
<image mime-type="image/jpeg" src="../../media/CNX_UPhysics_30_05_EarthMag.jpg"/>
</media>

<caption>Poziome rzędy magnesów z pierwiastków ziem rzadkich w systemie magnetycznego hamowania kolejki górskiej. Źródło: Stefan Scheer</caption></figure><para id="fs-id1171242323866">Prądy wirowe wykorzystuje się także w kuchennych płytach indukcyjnych. Pod powierzchnią takiej płyty znajdują się elektromagnesy wytwarzające szybkozmienne pole magnetyczne. Pole magnetyczne indukuje prądy wirowe w dnie stojącego na płycie garnka, rozgrzewając go wraz z zawartością. Indukcyjne płyty kuchenne są wysoce efektywne i charakteryzują się krótkim czasem reakcji na sterowanie. Aby prądy wirowe mogły powstać, dno garnka musi być wykonane z przewodnika – takiego jak żelazo czy stal.</para></section>

<section id="fs-id1171242366567" class="key-concepts">
<title>Podsumowanie</title>
<list id="fs-id1171242170672" list-type="bulleted" bullet-style="bullet">
<item>Prądami wirowymi nazywamy pętle z prądem, indukowanym w poruszających się przewodnikach. Prądy wirowe mogą wytwarzać znaczne siły oporu, używane do magnetycznego tłumienia ruchu.</item>
<item>Prądy wirowe stosuje się w wykrywaczach metali, hamulcach pociągów i kolejek górskich w wesołych miasteczkach, a także w kuchennych płytach indukcyjnych.</item>
</list>
</section>

<section id="fs-id1171242228698" class="review-conceptual-questions">
<title>Pytania</title>
<exercise id="fs-id1171242253643">
<problem id="fs-id1171242149660">
<para id="fs-id1171242113351">Przewodzący arkusz leży na płaszczyźnie prostopadłej do pola magnetycznego o indukcji <m:math display="inline"><m:mover><m:mi>B</m:mi><m:mo>→</m:mo></m:mover></m:math>. Źródło pola znajduje się pod płaszczyzną. Jeżeli <m:math display="inline"><m:mover><m:mi>B</m:mi><m:mo>→</m:mo></m:mover></m:math> oscyluje z wysoką częstotliwością, a arkusz wykonany jest z przewodnika o małej rezystywności, to pole magnetyczne w obszarze ponad arkuszem jest efektywnie ekranowane. Wyjaśnj dlaczego. Czy przewodzący arkusz osłaniałby tenże obszar przed statycznymi polami magnetycznymi?</para></problem>
<solution id="fs-id1171242092559">
<para id="fs-id1171242113200">Efekt ekranowania zmiennego pola magnetycznego przez przewodzący arkusz występuje dzięki indukowanej w nim sile elektromotorycznej. Indukowana SEM wytwarza bowiem pole magnetyczne przeciwstawiające się zmianom pola magnetycznego pochodzącego ze źródła pod arkuszem. W rezultacie w obszarze ponad arkuszem wypadkowe pole magnetyczne jest zerowe. Jeżeli źródło wytwarzałoby statyczne pole magnetyczne, to SEM nie indukowałaby się w arkuszu, ponieważ do jej wytworzenia niezbędny jest zmienny w czasie strumień magnetyczny. Zatem statyczne pole magnetyczne nie będzie ekranowane.</para></solution>
</exercise>

<exercise id="fs-id1171242499055">
<problem id="fs-id1171242549298">
<para id="fs-id1171242442214">Efekt hamowania magnetycznego można osiągnąć, przykładając silne pole magnetyczne do metalowego dysku przymocowanego do obracającej się osi.
<list id="eip-idm735853488" list-type="enumerated" number-style="lower-alpha"><item>W jaki sposób pole magnetyczne spowalnia ruch obrotowy dysku? </item><item>Czy hamulec działałby, gdyby dysk zamiast z metalu wykonany był z plastiku?</item></list></para></problem>
</exercise>

<exercise id="fs-id1171242138113">
<problem id="fs-id1171242072276">
<para id="fs-id1171242465999">Cewka przemieszcza się przez obszar pola magnetycznego w sposób przedstawiony na poniższym rysunku. Pole jest jednorodne we wnętrzu zaznaczonego kwadratu i nie występuje poza nim. Określ kierunek indukowanego prądu oraz kierunek i zwrot siły magnetycznej działającej na cewkę w każdej z jej wskazanych pozycji.<newline/></para><media id="fs-id1171242093054" alt="Rysunek przedstawia prostokątny obszar, w którym istnieje jednorodne pole magnetyczne o indukcji B – prostopadłe do płaszczyzny rysunku. Pole to zwrócone jest od płaszczyzny tegoż rysunku. Dłuższe boki obszaru pola są poziome. Niewielka kilkuzwojowa cewka porusza się w poziomie, ze strony lewej ku prawej rysunku – w kierunku środka lewego boku obszaru pola magnetycznego. Powierzchnia cewki jest prostopadła do linii sił pola. W pierwszej fazie ruchu, oznaczonej literą a – cewka znajduje się jeszcze całkowicie przed obszarem pola. W drugiej fazie ruchu, oznaczonej literą b – cewka wniknęła w obszar pola, przy czym około jednej trzeciej jej powierzchni znajduje się jeszcze poza obszarem pola magnetycznego. W trzeciej fazie ruchu, oznaczonej literą c – cewka znajduje się w środku obszaru pola. W czwartej fazie ruchu oznaczonej literą d –, niewielka część powierzchni cewki znajduje się już poza prawą granicą obszaru pola. W ostatniej fazie ruchu oznaczonej literą e – cewka znajduje się już całkowicie poza prawą granicą obszaru pola.">
<image mime-type="image/jpeg" src="../../media/CNX_UPhysics_30_05_Q3_img.jpg"/>
</media>
</problem>
<solution id="fs-id1171242116513">
<para id="fs-id1171242558227">a. Brak indukowanego prądu, brak siły magnetycznej; b. Prąd indukowany zgodny z kierunkiem ruchu wskazówek zegara, siła magnetyczna zwrócona w lewo; c. Brak indukowanego prądu, brak siły magnetycznej; d. Prąd indukowany przeciwny do kierunku ruchu wskazówek zegara, siła magnetyczna zwrócona w prawo; e. Brak indukowanego prądu, brak siły magnetycznej.</para></solution>
</exercise>
</section>
</content>

<glossary>
<definition id="fs-id1171242379564">

<term class="no-emphasis" cmlnle:reference="tłumienie magnetyczne">tłumienie magnetyczne (ang. <foreign><term xmlns:cxlxt="http://katalysteducation.org/cxlxt/1.0" cxlxt:index="foreign" class="no-emphasis">magnetic damping</term></foreign>)</term>

<meaning id="fs-id1171242104750">efekt wywołany siłą oporu, wytwarzaną przez prądy wirowe</meaning>
</definition>
<definition id="fs-id1171242176058">

<term class="no-emphasis" cmlnle:reference="prąd wirowy">prąd wirowy (ang. <foreign><term xmlns:cxlxt="http://katalysteducation.org/cxlxt/1.0" cxlxt:index="foreign" class="no-emphasis">eddy current</term></foreign>)</term>

<meaning id="fs-id1171242343913">pętla z prądem, wytworzona w przewodniku przez wywołaną ruchem siłę elektromotoryczną</meaning>
</definition>
</glossary>
</document>